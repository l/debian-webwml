<define-tag pagetitle>Debian Project gaat LeaseWeb inzetten voor hosting van wereldwijd Debian OS Snapshot Archief</define-tag>
<define-tag release_date>2014-10-14</define-tag>
#use wml::debian::news
# $Id:

<p>
Het Debian Project, ontwikkelaar van een van de eerste OS (operating system)
distributies uit de Linux geschiedenis, heeft gekozen voor LeaseWeb Nederland,
onderdeel van het wereldwijde hosting merk LeaseWeb, om de hosting
infrastructuur te verzorgen voor het wereldwijd beschikbare Debian OS Snapshot
Archief. De geleverde infrastructuur biedt een capaciteit van 80 Terabyte (TB),
met ruimte om verder te groeien.
</p>

<p>
Het Debian OS Snapshot Archief, beschikbaar op
<a href="http://snapshot.debian.org">http://snapshot.debian.org</a>, 
biedt toegang tot oudere softwarepakketten die in Debian zijn opgenomen sinds
de eerste lancering van het besturingssysteem, meer dan twintig jaar geleden.
Het snapshotarchief geeft ontwikkelaars toegang tot een immense hoeveelheid
historische informatie over Debian-pakketten, informatie die zij kunnen
gebruiken voor softwareontwikkeling, inclusief debuggen en patchen.
</p>

<p>
Het Debian OS Snapshot Archief groeit continu, met een snelheid van momenteel
meer dan 5 TB per jaar. Daarom zocht het Debian Project een hosting partner die
hun wereldwijde behoefte aan infrastructuur zou kunnen ondersteunen. 
</p>

<p>
Als onderdeel van een driejarig contract heeft LeaseWeb Nederland het Debian
Project voorzien van een private rack met storage-servers, ondergebracht in één
van zijn datacenters in de regio Amsterdam. Extra bandbreedtecapaciteit bij de
geleverde oplossing, evenals een directe verbinding tot één van de grootste
IP-netwerken ter wereld met een beschikbare bandbreedtecapaciteit van meer dan
4,5 Tbps, moeten Debian helpen aan een verbeterde gebruikerservaring.
</p>

<h2>Wereldwijde beschikbaarheid</h2>

<p>
"Het OS Snapshot Archief is zeer belangrijk voor Debian," zegt Luca Filipozzi,
kernlid van het Debian System Administration Team. "Er staan duizenden
softwarepakketten van Debian op het snapshotplatform. Het bevat twintig jaar
geschiedenis, samengebracht op één locatie. Als ontwikkelaars geen toegang
hebben tot een lokale repository, kunnen ze eenvoudig een oudere versie van
jaren geleden vinden. Dat maakt het archief voor hen zo waardevol. Voor de
meeste hostingproviders is het echter nogal een opgave om zo’n omvangrijk
archief wereldwijd online beschikbaar te stellen. LeaseWeb is daar wel toe in
staat, de high-performance infrastructuur en het wereldwijde bereik van
LeaseWeb Nederland zorgt ervoor dat ontwikkelaars ons snapshotarchief overal
ter wereld kunnen raadplegen."
</p>

<p>
"Op dit moment groeit het storage-platform met ongeveer 5 TB per jaar, maar we
kunnen niet precies voorspellen welke pakketten in de komende jaren bijgewerkt
zullen worden," zegt Filipozzi. "Wellicht dat we in de toekomst extra
storageruimte nodig hebben, maar LeaseWeb Nederland heeft ons een zeer
schaalbare storage-oplossing geleverd met goede mogelijkheden om snel grote
hoeveelheden extra opslagcapaciteit toe te voegen op het moment dat dit nodig
is."
</p>

<h2>Donatie open source project</h2>

<p>
Omdat het Debian Project een non-profit open source initiatief is
geregistreerd onder SPI, met duizenden vrijwilligers over de gehele wereld,
levert LeaseWeb Nederland de storage en hosting services kosteloos - als
donatie aan het open source project.
</p>

<p>
De hostingprovider is overigens bekend met het open source besturingssysteem.
Een aanzienlijk deel van de LeaseWeb klanten gebruikt namelijk een
Debian-distributie voor hun Linux OS. In totaal gaat het om ongeveer een kwart
van het klantenbestand van LeaseWeb Nederland dat gebruik maakt van een
Debian-besturingssysteem, meestal voor web- en mailservers. De overige
driekwart van de klanten kiest voor CentOS, Ubuntu (een OS afgeleid van
Debian), FreeBSD of Windows.
</p>

<p>
"Donaties spelen een essentiële rol in de ondersteuning van gratis en open
source softwareprojecten," zegt Marc Burkels, Manager Bare Metal Servers bij
LeaseWeb. "De ontwikkelaars van LeaseWeb zijn onderdeel van de
Debian-community. Zij delen hier hun kennis en geven ontwikkelde code terug aan
het project. Wij willen daarom graag een ondersteunende bijdrage leveren, om
onze waardering te tonen voor de twintig jaar aan inspanningen voor dit uiterst
solide besturingssysteem."
</p>

<h2>Over Debian</h2>
<p>Het Debian Project is een wereldwijde groep vrijwilligers die
gemeenschappelijk een gratis besturingssysteem wilde creëren. Dit
besturingssysteem (OS) heet Debian. Het Debian Project werd officieel opgericht
op 16 augustus 1993, door Ian Murdock. Murdock's intentie met Debian was om een
vrije distributie te creëren, in de geest van Linux en GNU. Op dat moment was
het gehele concept van een Linux distributie volledig nieuw.</p>

<h2>About LeaseWeb</h2>
<p>Als één van de grootste hosting merken ter wereld levert LeaseWeb on-demand
Infrastructure-as-a-Service (IaaS) oplossingen aan meer dan 17.500 klanten
wereldwijd, van MKB bedrijven tot enterprise organisaties. Het portfolio aan
services omvat onder meer Bare Metal Servers, Public, Private, Hybride Cloud en
CDN.</p>
